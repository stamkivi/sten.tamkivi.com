---
title: Mökudraiving
author: sten
type: post
date: 2007-01-12T06:40:05+00:00
url: /2007/01/mokudraiving/
tweet_this_url:
  - https://bit.ly/dSBq5P
dsq_thread_id:
  - 242767402
categories:
  - Eesti keeles

---
Olles üks neist veidratest inimestest, kellel elu- ja töökoha ning perekonna juurdekasvu tõttu tekkis vajadus jalakäimine ja taksosõit asendada oma autoga alles suhteliselt hilises eas, avanes mul neljapäeval võimalus osaleda [EcoDrivingu][1] koolitusel. Mis on tänapäeval on lisaks libedasõidu koolitusele eelduseks vahtralehtedest vabanemiseks esimese legaalselt roolitud kahe aasta järel. 

<!--more-->

Väga lühidalt kokku võttes peidab peene väljamaise nime taga ennast kunst

  * mitte oluliselt ületada linnas ettenähtud sõidukiirust
  * jätta enamikel võimalikest juhtudest (aga mitte alati) kasutamata auto kiirendusvõime maksimum ja
  * soovitavalt unustada piduripedaali asukoht enne sihtpunkti jõudmist (v.a teele tormavad linnakodanikud ja väikeloomad, tipptundide ummikud, omavahelisest sünkroonist välja programmeeritud foorid jm erijuhud)

Reaalses Tallinna liikluses tähendab EcoDriving tõlgituna pidevat 70km/h liiklusvoole jalgujäämist ning sinu ja kauguses punetava foori vahele rahulikul kulgemisel jäävasse pikivahesse kiiluvaid autosid, kellel on foori alla seisma jõudmisega kiirem. Tänu millele sellist asja õpetava ja propageeriva [Heiki][2] sõber olla pannud üritusele tabava eestistatud nime: mökudraiving.

Aga tulemus on see-eest huvitav:

  * Kõige loogilisem võit: kütusekulu. Suurim on see teatavasti paigaltvõtu hetkel (lühikese aja jooksul 70-300 liitrit sajale) ja mida rohkem vältida seismajäämist, seda rohkem leiab mõistlikku rakendust juba liikuva auto kineetiline energia. Ostsin hübriidauto eelkõige keskkonna säästmise mõttes, aga praeguse tempoga ca 40,000 km aastas sõites tasub välja arvutada ka puhas rahaline võit.
  * Märksa üllatavam võit: keskmine sõidukiirus tavapärasel linnaringil. Iga kiirusega null veedetud minut toob vahepealsete spurtidega saavutatud keskmise väga kiiresti alla, võrreldes ühtlase ja kasvõi väga aeglase etteplaneeritud kulgemisega teel oleva takistuse suunas.
  * Eelmisest tulenevalt: kohale jõudmise aeg. Mida rahulikumalt sõidad, seda kiiremini jõuad linnas sihtpunkti. Enne ei oleks uskunud kui ise nägin.
  * Boonus: rahulikum mõelda, telefoniga või kaasreisijaga rääkida. Kuna tippkiirused väiksemad, on rohkem aega erinevatele tekkivatele olukordadele reageerida.

Reaalsed proovitulemused 13km trajektooril Mustamäe-Järvevana-Veerenni-Pärnu mnt-Rahumäe-Mustamäe: (Auto kaalub 2 tonni, 3.3l bensiinimootorit täiendavad 2 elektrimootorit, kokku 200kW.)

<pre>Nii nagu tavaliselt      EcoDriving
Kütusekulu:                9.9l / 100km             8.4l / 100km
Keskmine kiirus:          ~32 km/h                 ~36 km/h
Aeg ringi läbimiseks:     ~25 min                  ~22 min
</pre>

Ennast tundes ma ei usu, et suudan edaspidi alati panna vastu kiusatusele sõita nii nagu siiani või mitte teha nii nagu kogu ülejäänud tänavatäis autosid. Aga olles korra praktiliselt proovinud, võib loota, et midagi jäi külge ja kulub tasapisi ka jala sisse.

Ilmselt on [EcoDrivingu koolitajad Eestis][3] nõus huvilistele teadmisi ka väljaspool ARKi nõutavaid koolitusi jagama.

<iframe src="http://www.facebook.com/plugins/like.php?href=http%3A%2F%2Fsten.tamkivi.com%2F2007%2F01%2Fmokudraiving%2F&layout=standard&show_faces=true&width=450&action=like&colorscheme=light&height=80" scrolling="no" frameborder="0" style="border:none; overflow:hidden; width:450px; height:80px;" allowTransparency="true"></iframe>

 [1]: http://www.ecodriving.com/eng/index.html
 [2]: http://www.nigulisteautokool.ee/index.php?pea=tutvustus&ala=30&ala2=27&lang=est
 [3]: http://www.liikluskoolitus.ee/sisu.php?lev1=25&lev2=&lang=1&sait=1